# The Client - Wrap Up

Tijdens de Wrap up ga je bekijken wat je nog kan afmaken voor de Sprint Review, wat wil je donderdag laten zien en wat is daar nog voor nodig? Ook zorg je ervoor dat je project een nette professionele Readme krijgt. 

Als je een sprint afsluit, zorg er dan voor dat je *repository* een nette Readme heeft. Dit kan je gebruiken voor de Sprint Review en daarna geef je de opdrachtgever de link naar je repo, zodat die na de Sprint Review kan lezen en zien wat je hebt gemaakt.

## Sprint Review

De Sprint Review is bedoeld als het officiële moment tijdens elke sprint, waarin je het gemaakte werk bespreekt met de opdrachtgever. De opdrachtgever geeft feedback naar aanleiding van het (deel)product dat gedemonstreerd is. Het maakt niet uit dat de opdracht nog niet af is, je kan altijd laten zien waar je aan hebt gewerkt en bespreken of jouw oplossing overeenkomt met de wensen van de opdrachtgever.

![Proces van briefing en debriefing](briefing-debriefing.png)  
_Laat bij de Sprint Review zien wat je hebt gemaakt, zo check je of het voldoet aan de briefing van de opdrachtgever_

De demonstratie aan de opdrachtgever moet letterlijk genomen worden. Het is dus geen PowerPoint-presentatie met daarin een weergave van de doelen en resultaten, maar het daadwerkelijk laten zien van het opgeleverde werk. Als het doel was om een website te ontwerpen en maken, demonstreer je de website, zodat de opdrachtgever het kan bekijken en uitproberen. 

### Aanpak Sprint Review en voorbereiding

<!-- 
Opdracht en aanpak Sprint review

Wat is een sprint review eigenlijk? 
Waarom doe je dit? 

- Sprint review voorbereiden
- feedback halen bij de opdrachtgever
- feedback verwerken en toevoegen aan project board
-->

Voor een goede Sprint Review heb je een goede voorbereiding nodig. 
Een tweedejaars zorgt voor een agenda, zodat de Review soepeltjes verloopt. 
In de Review gaat het erom dat je feedback krijgt op het gemaakte werk en dat je de feedback gebruikt voor de volgende sprint(s).

### Definieer het doel
Het is belangrijk om met een duidelijk doel naar de Sprint Review te gaan. 
Het doel kan bijvoorbeeld zijn om feedback te verzamelen over het geleverde werk, inzicht te bieden in de voortgang van het project of om aanpassingen te bespreken. 
Het definiëren van het doel helpt bij het sturen van de discussie en maakt dus uiteindelijk een effectieve Sprint Review.

#### Voorbereiding
Bespreek met studenten die dezelfde opdracht hebben jouw doel van de Sprint Review. 
Schrijf het op en begin jouw demonstratie donderdag met het uitleggen van jouw doel aan de opdrachtgever.


### Demonstratie van het werk
Tijdens de Sprint Review geef je een demonstratie van de website. 
Leg de functionaliteiten en kenmerken duidelijk uit en laat het zien. Gebruik als beginpunt van je demonstratie je Readme.  
Wil je laten zien dat het responsive werkt? Laat je website dan op verschillende apparaten of formaten zien.
Met de demonstratie test je of het werk voldoet aan de vraag van de opdrachtgever.

#### Voorbereiding
Schrijf een plan van aanpak voor jouw demonstratie, wat wil je laten zien, in welke volgorde en wat heb je daarvoor nodig?
Geef de demonstratie aan je medestudenten en een mentor en geef elkaar tips en tops voor donderdag.


### Faciliteer feedback
Een Sprint Review is bedoeld om feedback te krijgen op het geleverde werk. Zorg dat je feedback krijgt en dat de opdrachtgever wordt aangemoedigd om specifiek en constructief te zijn in hun feedback. Je kan ook vragen stellen om de behoeften en verwachtingen van de opdrachtgever (nog) beter te begrijpen.

#### Voorbereiding
Bespreek met andere studenten welke vragen jullie aan de opdrachtgever willen stellen en schrijf de vragen op voor donderdag. Vergeet niet tijdens de Sprint Review de antwoorden op te schrijven als je je website laat zien.


### Beoordeel de feedback
Na de Sprint Review ga je de feedback beoordelen en documenteren. 
Analyseer de feedback die je hebt gekregen van de opdrachtgever en bedenk hoe je het in de volgende sprint kunt verwerken. Neem de feedback op in je issues (en project board) met een duidelijke beschrijving.


### Bronnen

- [Sprint Review Meeting](https://scrumguide.nl/sprint-review/)
- [Dit is het geheim van een succesvolle Sprint Review in Scrum](https://scrumacademy.nl/blog/dit-is-het-geheim-van-een-succesvolle-sprint-review-in-scrum/)


## Readme
Als mensen–opdrachtgevers, docenten, studenten of toekomstige werkgevers–jouw werk bekijken, wordt eerst de Readme gelezen om te begrijpen wat je gedaan hebt. Het is belangrijk om dit bestand heel duidelijk te schrijven.

De Readme is het eerste wat iemand ziet op GitHub. 
In de Readme kun je uitleggen wat de opdracht is, wat je hebt gemaakt, je kan screenshots laten toevoegen en vertellen wie de website heeft gemaakt. De Readme is het uithangbord van het project.

### Aanpak

#### Intro
Begin de Readme met een korte uitleg over de opdracht, schrijf hier bijvoorbeeld de vraag van de opdrachtgever. Maak via GitHub Pages een live URL van je project en voeg deze ook toe aan de Readme.

#### Beschrijving
Bij 'Beschrijving' komt te staan hoe je project er uit ziet, hoe het werkt en wat je er mee kan. Beschrijf een paar opvallende features en voeg ook screenshots toe; laat bijvoorbeeld zien hoe de website er op verschillende devices uitziet. 
Dit is de etalage van je project en kan je gebruiken tijdens de Sprint Review.

#### Kenmerken 
Bij 'Kenmerken' staat welke technieken zijn gebruikt en hoe. Wat is de HTML structuur? Wat zijn de belangrijkste dingen in CSS? Wat is er met JavaScript gedaan en hoe? Wat zijn je conventies? Misschien heb je een framework of library gebruikt? Dit kun je allemaal hier opschrijven.

### Bronnen

- [About READMEs](https://docs.github.com/en/repositories/managing-your-repositorys-settings-and-features/customizing-your-repository/about-readmes)
- [Een voorbeeld van hoe een GitHub Readme zou kunnen](https://github.com/KoopReynders/the-client-case#readme)
- [Quickstart for writing on GitHub](https://docs.github.com/en/get-started/writing-on-github/getting-started-with-writing-and-formatting-on-github/quickstart-for-writing-on-github)
- [Basic writing and formatting syntax](https://docs.github.com/en/get-started/writing-on-github/getting-started-with-writing-and-formatting-on-github/basic-writing-and-formatting-syntax)
- [Working with advanced formatting](https://docs.github.com/en/get-started/writing-on-github/working-with-advanced-formatting)


